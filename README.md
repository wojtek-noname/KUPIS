# Manifest podgrupy UX writerów w ramach ZBP

## Czego chcemy 
1.	Wymiany wiedzy - stworzymy przestrzeń do wzajemnej inspiracji i regularnych rozmów między UX writerami z różnych banków, by dzielić się doświadczeniami i rozwiązaniami, bez naruszania zasad konkurencji.
2.	Wspólnego nazewnictwa bankowego - chcemy stworzyć wspólny słownik rekomendowanych terminów używanych w bankowości internetowej i mobilnej. 

3.	Biblioteki terminów bankowych - zbudujemy bazę terminów z rekomendowanymi definicjami i przykładami użycia, dostępną dla wszystkich członków grupy. Ta biblioteka może posłużyć jako punkt odniesienia dla UX writerów pracujących w bankach z grupy.

4.	Wskazówek dotyczących komunikacji – stworzymy wspólny front i zasady dotyczące np. dostępności, inkluzywności, rozwiązań (wniosków) rządowych lub języka zgodnego z B2. 

5.	Otwarcia dyskusji z instytucjami zewnętrznymi – chcemy mieć możliwość dyskusji z instytucjami, które narzucają bankom swoje rozwiązania (np. ministerstwa, urzędy, organizacje, takie jak PSP, Visa etc.)

6.	Współpracy i synchronizacji z innymi grupami, które działają przy ZBP – np. grupą prostego języka

## Czego NIE chcemy
1.	**NIE chcemy** narzucać bankom gotowych rozwiązań ani ujednolicać całego języka czy stylu wypowiedzi banków. Każdy bank zachowa swój unikalny sposób mówienia, korzystając jednocześnie w miarę możliwości z rekomendacji grupy.

2.	**NIE chcemy** wpływać na strategie marketingowe czy reklamowe banków ani na sposób komunikowania wyjątkowych cech produktów poszczególnych banków. NIE chcemy wymieniać się informacjami o planowanych działaniach komunikacyjnych czy strategicznych między bankami.

## Nasze zasady

1. Równe traktowanie. Grupa działa jako neutralna przestrzeń wymiany wiedzy, bez dominacji któregokolwiek z banków.

2. Regularne spotkania. Spotykamy się co najmniej raz na miesiąc online lub na żywo. Na spotkaniu wyznaczamy wspólnie osobę, która poprowadzi kolejne spotkanie, czyli stworzy i roześle agendę spotkania, a następnie po spotkaniu przygotuje notatkę z podsumowaniem ustaleń. 

3. Wszystko zapisujemy. Wszystkie ustalenia i rekomendacje są dokumentowane i dostępne dla członków grupy i wysyłane na mejla przez osobę, która prowadzi dane spotkanie.

4. Akceptujemy rekomendacje wewnętrznie. Uzgodnione przez grupę rekomendacje są przedstawiane do akceptacji szefom UX w bankach.

5. Konsensus. Rekomendacją może być takie ustalenie, co do którego grupa robocza osiągnęła konsensus. 

